<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
</head>
<body>
    <h1>Saddexda arrin ee xalka uga baahan Swan ee ay ku jirto xiisadda DF iyo Puntland</h1>
<p style="font-size: 20px;font-style: normal;">Muqdisho (Caasimada Online) – Danjire James Swan ayaa shalay kusoo laabtay Soomaaliya, si uu markale u hoggaamiyo xafiiska Qaramada Midoobay ee Soomaaliya.

    Ninkan Ameerikaanka ah ayaa arrimaha Soomaaliya ku lug lahaa tan iyo 1993-dii. Waxaa lagu tilmaama mid macalin ku ah maareynta xaaladaha kala guurka ah iyo xalinta mushkiladaha siyaasiga ah.
    
    Saddex xaaladood oo buuq badan ayaa hadda yaalla Soomaaliya, labo Soomaalida ayaa isku haysa, midna wuxuu la xiriira xafiiska loo soo magacaabay Swan.
1. Dowladda dhexe iyo Puntland xiisadooda xal ma u heli doona?
    James Swan si wanaagsan ayuu u garanayaa Xasan Sheekh Maxamuud iyo Saciid Cabdullaahi Deni. Wuxuu lasoo macaamilay iyagoo isku saf ah, hadda’se xalkooda ayaa xeelad uga baahan.
    
    Saciid Deni ayaa ka baxay Golaha Wadatashiga Qaran, maamulkiisa ayaa qaadacay isbeddelka dastuurka, waxayna gunaanadkii kalsoonida kala laabteen dowladda dhexe.
2. Dastuurka
    Mucaaradka waxay ku doodayaan in guud ahaan uu madaxweyne Xasan Sheekh beddelay dastuurkii lagu doortay, taasina ay shaki-gelinayso sharciyaddiisa. Halka uu madaxweyne Xasan Sheekh ku doodayo inuu ku howlan yahay dhameystirka dastuurkii hore oo uusan mid cusub sameynin.
    
    Danjire James Swan wuxuu hoggaaminayaa xafiiska UNSOM oo maareynta khilaafyada noocaan ah uga wakiil ah Xoghayaha Guud ee Qaramada Midoobay.
3. Qorshaha Soomaaliya ee xiritaanka xafiiska UNSOM
    Dowladda madaxweyne Xasan Sheekh ayaa dhawaan sheegtay damaceeda ku aadan xiritaanka xafiiska Qaramada Midoobay ee Soomaaliya.
    
    Inkasta oo warqaddii hore ay deg deg ula laabatay Soomaaliya oo kadibna ay mid ka dabacsan dirtay, haddana Muqdisho waxay weli naawileysa in xafiiskan laga dulqaado ama awoodihiisa la dhimo, kaasi oo dowladda Soomaaliya ay u aragto mid dhantaalaya madax-banaanida dalka.
    
    James Swan sida uu arrintaan u qaabeyn doono ayaa iyadana il-gaar ah lagu eegi doona, wallow ay jiri doonaan la-tashiyo badan oo lala yeelan doono dhamaan dhinacyada Soomaalida oo ay ku jiraan dowladda dhexe, maamul goboleedyada, mucaaradka iyo bulshada rayidka ah.</p>
</body>
</html>