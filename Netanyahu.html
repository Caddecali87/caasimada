<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
</head>
<body>
    <h1>Israel oo qaaday tallaabo deg-deg ah oo ka dhan ah Spain kadib aqoonsigii Falastiin</h1>
    <p>
        By
        Caasimada Online
        -
        May 24, 2024
        Tel Aviv (Caasimada Online) – Wasiirka arrimaha dibadda ee Israa’iil, Israel Katz ayaa maanta ku dhowaaqay inuu go’aansaday in uu jaro xiriirka ka dhexeeya ergada diblomaasiyadeed ee Spain iyo Falastiiniyiinta ku nool Daanta Galbeed ee la haysto, sababo la xiriira aqoonsiga Madrid ee fowladda Falastiin.
        
        “Waxaan go’aansaday inaan jaro xiriirka ka dhexeeya wakiilada Spain ee Israa’iil iyo Falastiiniyiinta, iyo in aan ka mamnuuco qunsuliyadda Spain ee Qudus in ay adeegyo siiso Falastiiniyiinta ka imanaya Daanta Galbeed,” Katz ayaa ku yiri qoraal uu soo dhigay X.
        
        Illaa hadda ma cadda sida ay Israa’iil u fulin doonto hanjabaaddan.
        
        
        Mar ay wakaaladda wararka ee AFP wax ka weydiisay wax-ku-oolnimada iyo cawaaqibka ka dhalan kara go’aanka Katz, wasaaradda arrimaha dibedda Spain si deg deg ah ugama jawaabin.
        
        Katz waxa uu sheegay in go’aankiisa uu ahaa mid jawaab u ah aqoonsiga Spain ee dowladda Falastiin iyo baaqii Yahuud naceybka ee ka soo yeeray ra’iisul wasaare ku xigeenka Spain ee ahaa in la xoreeyo Falastiin webiga illaa badda.
        
        Spain, Ireland iyo Norway ayaa Arbacadii ku dhowaaqay go’aan ay ku aqoonsanayaan Dowladda Falastiin 28-ka bishan May, taasi oo dhalisay carada Israel.</p>
</body>
</html>