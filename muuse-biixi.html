<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
</head>
<body>
    <h1>Muuse Biixi oo maanta sameeyay arrin uu muddo ka cago-jiiday + Sababta</h1>
    <p>
        By
        Guuleed Muuse
        -
        May 13, 2024
        Hargeysa (Caasimada Online) – Madaxweynaha Somaliland Muuse Biixi Cabdi ayaa maanta guddoomiyay kulan caaadi aheyn oo iskugu yimaadeen golaha wasiirada xukuumadda Somaliland, kaasi oo lagu meel-mariyay tallaabo uu muddo ka cago jiidayay Mr. Biixi.
        
        Kulankaan ayaa lagu lafo-guray gobolnimada Gabiley iyo kor-u-qaadista derajooyinka degmooyinka dalka qaar kamid ah, ayada oo golaha uu warbixin guud oo la xiriira amniga ka dhegeystay wasiirka arrimaha Gudaha Maxamed Kaahin.
        
        Wasiirka ayaa golaha uga warbixiyey amniga guud ee Somaliland, diyaar garowga xuska sannad guurada 33-aad ee 18 May iyo xaaladda amni ee mandaqadda geeska Afrika, sida lagu yiri bayaan laga soo saaray kulanka.
        
        
        Sidoo kale, waxa goluhu warbixin ka dhegeystay wasiirka wasaaradda gaadiidka iyo horumarinta jidadka Raabbi Cabdi Maxamed oo golaha u akhriyey warbiximihii ay soo diyaariyeen guddidii loo xil saaray shirkan shirkii ka horeeyey sidii xal waara looga gaari lahaa xakamaynta shilalka gaadiidka ee dalka ku soo badanaya.
        
        Golaha ayaa sidoo kale waxa uu ku xoojiyay guddidii hore xubno cusub si shirka shirkan xiga goluhu u ansixiyo go’aamada ay horkeenaan guddidu.
        
        Dhinaca kale, Golaha ayaa waxaa la horkeenay soo jeedinta gobolnimada Gabiley iyo kor-u-qaadista darajooyinka degmooyinka Caynaba, Baki, Sheekh iyo Baligubadle oo uu soo gudbiyay wasiirka wasaaradda arrimaha guduhu.</p>
</body>
</html>